---
sidebar_position: 1
---

# HOOFDSTUK I - ALGEMENE BEPALINGEN

---
sidebar_position: 2
---

## Artikel 1 - Onderwerp

1. Deze verordening heeft tot doel de werking van de interne markt te verbeteren en de toepassing van mensgerichte en betrouwbare artificiële intelligentie (AI) te bevorderen, en tegelijkertijd een hoog niveau van bescherming van de gezondheid, de veiligheid en de in het Handvest verankerde grondrechten te waarborgen, met inbegrip van de democratie, de rechtsstaat en de bescherming van het milieu, tegen de schadelijke gevolgen van AI-systemen in de Unie, en innovatie te ondersteunen.

2. Bij deze verordening worden vastgesteld:

- **a)** geharmoniseerde regels voor het in de handel brengen, in gebruik stellen en gebruiken van AI-systemen in de Unie;
- **b)** een verbod op bepaalde AI-praktijken;
- **c)** specifieke eisen voor AI-systemen met een hoog risico en verplichtingen voor de operatoren van dergelijke systemen;
- **d)** geharmoniseerde transparantievoorschriften voor bepaalde AI-systemen;
- **e)** geharmoniseerde regels voor het in de handel brengen van AI-modellen voor algemene doeleinden;
- **f)** regels inzake marktmonitoring, markttoezicht, governance en handhaving van die regels;
- **g)** maatregelen ter ondersteuning van innovatie, met bijzondere nadruk op kmo’s, waaronder start-ups.

---
sidebar_position: 2
---

## Artikel 2 - Toepassingsgebied

1. Deze verordening is van toepassing op:

- **a)** aanbieders die AI-systemen in de Unie in de handel brengen of in gebruik stellen, of AI-modellen voor algemene doeleinden in de handel brengen, ongeacht of deze aanbieders in de Unie of in een derde land zijn gevestigd of er zich bevinden;
- **b)** gebruiksverantwoordelijken van AI-systemen die in de Unie zijn gevestigd of er zich bevinden;
- **c)** aanbieders en gebruiksverantwoordelijken van AI-systemen die in een derde land zijn gevestigd of er zich bevinden, indien de output van het AI-systeem in de Unie wordt gebruikt;
- **d)** importeurs en distributeurs van AI-systemen;
- **e)** fabrikanten van producten die samen met hun product en onder hun eigen naam of merk een AI-systeem in de handel brengen of in gebruik stellen;
- **f)** gemachtigden van aanbieders die niet in de Unie gevestigd zijn;
- **g)** getroffen personen die zich in de Unie bevinden.

2. Op AI-systemen die overeenkomstig artikel 6, lid 1, als AI-systemen met een hoog risico worden aangemerkt die verband houden met producten die vallen onder de in bijlage I, afdeling B, opgenomen harmonisatiewetgeving van de Unie, zijn uitsluitend artikel 6, lid 1, de artikelen 102 tot en met 109 en artikel 112 van toepassing.

3. Deze verordening is niet van toepassing op gebieden die buiten het toepassingsgebied van het Unierecht vallen en doet in geen geval afbreuk aan de bevoegdheden van de lidstaten op het gebied van nationale veiligheid.

4. Deze verordening is niet van toepassing op AI-systemen die uitsluitend worden gebruikt voor militaire, defensie- of nationale veiligheidsdoeleinden.

5. Deze verordening laat de toepassing van de bepalingen inzake de aansprakelijkheid van aanbieders van tussenhandelsdiensten als vastgelegd in hoofdstuk II van Verordening (EU) 2022/2065 onverlet.

6. Deze verordening is niet van toepassing op AI-systemen of AI-modellen die specifiek zijn ontwikkeld en in gebruik gesteld met wetenschappelijk onderzoek en wetenschappelijke ontwikkeling als enig doel.

7. Het Unierecht inzake de bescherming van persoonsgegevens blijft van toepassing op AI-systemen.

8. Onderzoeks-, test- of ontwikkelingsactiviteiten met betrekking tot AI-systemen of AI-modellen vallen buiten deze verordening zolang deze niet in de handel worden gebracht of in gebruik worden gesteld.

9. Deze verordening doet geen afbreuk aan de regels betreffende consumentenbescherming en productveiligheid.

10. De verplichtingen van natuurlijke personen die AI-systemen gebruiken in een louter persoonlijke niet-professionele activiteit vallen buiten deze verordening.

11. De Unie en de lidstaten mogen wettelijke of bestuursrechtelijke bepalingen handhaven of invoeren die gunstiger zijn voor werknemers.

12. AI-systemen die onder vrije en opensource licenties worden vrijgegeven vallen buiten deze verordening, tenzij zij in de handel worden gebracht als AI-systemen met een hoog risico.
